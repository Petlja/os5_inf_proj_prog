Увод
====

У овом приручнику ћеш наћи 

- нека појашњења у вези са пројектном наставом 
- упутства за израду пројектног задатка
- предлоге пројектних задатака.

Предлози пројектних задатака су ту да ти дају инспирацију и идеју шта све можеш да урадиш. Пре него што одлучиш шта ће бити тема твог пројекта, било би корисно да укратко упознаш сваки од предложених пројеката. После тога размисли и смисли или одабери свој пројекат у договору са наставником. Можеш и да искористиш неки од предложених пројеката као полазиште, а затим да га измениш по жељи. Препоручујемо ти да пројекат бираш или смишљаш тако

- да ти буде занимљив за рад
- да буде користан теби или другима
- да буде довољно тежак да ти буде изазов, а довољно лак да можеш да га урадиш

Пожељно је да се пројектни задаци баве реалним темама из школског или свакодневног живота. Ово није неопходно, али свакако чини пројекат вреднијим. У реду је и ако се одлучиш да направиш неку игру или било шта друго (подсећамо те да треба да се консултујеш са наставником), нарочито ако ћеш кроз рад на пројекту да развијеш и демонстрираш нека нова знања и вештине. Међутим, не би било у реду да само преузмеш нечији готов пројекат и прогласиш га за свој. Ако ти пројекти које ми предлажемо изгледају претешко, сигурно можеш у договору са наставником да осмислиш пројекат који можеш да урадиш (и он не мора да буде у Скречу).

Сваки предложени пројекат је започет и донекле одрађен, а твој задатак је (уколико одабереш баш тај пројекат) да довршиш разраду и да оствариш пројекат.

Имај на уму да се предложени пројектни задаци међусобно разликују по труду и знању потребном да се задатак обави. Ознаке тежине пројеката намерно нису дате, да бисмо те подстакли да упознаш оквирно све предложене пројекте и покушаш самостално да процениш њихову тежину. Ово можеш да радиш и заједно са наставником и/или школским друговима и другарицама.

Желимо ти да успешно завршиш свој пројекат и кроз рад на њему да стекнеш нова знања и способности.

Уколико ти се искуство рада на пројекту допадне, било би сјајно да касније пробаш да смислиш или одабереш, а затим и урадиш још неки пројекат, или више њих.